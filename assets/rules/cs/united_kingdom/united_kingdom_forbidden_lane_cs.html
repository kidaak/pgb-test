<h4>Jízdní pruhy vyhrazené veřejné dopravě</h4>
<div class="box-rule-content"/>
<h4>Jízdní pruh pro autobusy</h4>
<div class="box-rule-content">
  <p>Jízdní pruhy vyhrazené pro autobusy mohou používat jakákoli vozidla přepravující více než 8 cestujících (kromě řidiče). Cyklisté – a někdy vozidla taxislužby a dvoustopá motorová vozidla – zpravidla mohou používat jízdní pruh vyhrazený pro autobusy i během provozní doby autobusových linek. Ostatní vozidla jízdní pruhy pro autobusy během provozní doby autobusových linek používat nesmějí. Výjimkou je nakládání a vykládání zboží (a to pouze v případě, že to není zakázáno dopravní značkou).</p>
  <p>U jízdních pruhů pro autobusy je zpravidla značka upřesňující provozní dobu autobusových linek a typy vozidel, které daný pruh smějí používat. Pokud u jízdního pruhu žádná značka není a není zde ani uvedena provozní doba daných autobusových linek, předpokládá se, že daný jízdní pruh je pro autobusovou přepravu využíván 24 hodin denně.</p>
  <p>Některé jízdní pruhy pro autobusy jsou vyhrazeny pouze místním linkám, což znamená, že je nesmějí používat například turistické autokary. To je zpravidla vyznačeno dopravní značkou.</p>
  <p>Příklady:</p>
</div>
<div class="box-rule-content">
  <div class="box-rule-iconsholder-big">
    <img alt="" src="/internet/ec.europa.eu/transport/road_safety/images/forbidden-lane-uk.jpg"/>
  </div>
  <p>Jízdní pruh pro autobusy může být používán pouze místními linkami, cyklisty a vozidly taxislužby. Provozní doba není vyznačena.</p>
</div>
<div class="box-rule-content">
  <div class="box-rule-iconsholder-big">
    <img alt="" src="/internet/ec.europa.eu/transport/road_safety/images/forbidden-lane-uk2.jpg"/>
  </div>
  <p>Jízdní pruh pro autobusy může být používán všemi autobusovými linkami a cyklisty. Provozní doba je vyznačena.</p>
</div>
<div class="box-rule-content">
  <div class="box-rule-iconsholder-big">
    <img alt="" src="/internet/ec.europa.eu/transport/road_safety/images/forbidden-lane-uk3.jpg"/>
  </div>
  <p>Jízdní pruh pro autobusy může být používán všemi autobusovými linkami, dvoustopými motorovými vozidly (bez postranního vozíku), cyklisty a vozidly taxislužby. Provozní doba je vyznačena.</p>
</div>
<h4>Těžká nákladní vozidla na dálnici</h4>
<div class="box-rule-content">
  <p>Řidiči těžkých nákladních vozidel o hmotnosti nad 7,5 t nesmějí na dálnici používat pravý jízdní pruh, pokud se jedná o dálnici s třemi a více pruhy.</p>
</div>
<h4>Jízdní pruh vyhrazený pro cyklisty</h4>
<div class="box-rule-content">
  <p>Jízdní pruhy pro cyklisty jsou označeny dopravními značkami a značením na vozovce. Motorová vozidla mají zakázáno používat jízdní pruh pro cyklisty vyznačený souvislou bílou čárou či v něm parkovat, a to během jeho provozní doby, která je vyznačena dopravní značkou. Motorová vozidla rovněž nesmějí používat jízdní pruh pro cyklisty vyznačený přerušovanou bílou čárou či v něm parkovat. Výjimku tvoří případy, kdy je jeho použití nevyhnutelné. Motorová vozidla nesmějí parkovat v jízdním pruhu pro cyklisty, pokud je zde zakázáno stání.</p>
</div>
<h4>Jízdní pruhy pro vozidla s minimálně 2 osobami („high-occupancy vehicle“ neboli HOV)</h4>
<div class="box-rule-content">
  <div class="box-rule-iconsholder">
    <img height="33" alt="" width="35" src="/internet/ec.europa.eu/transport/road_safety/images/forbidden-lane-uk4.jpg"/>
  </div>
  <p>Tyto jízdní pruhy zpravidla vypadají jako jízdní pruhy vyhrazené pro autobusy. Jsou oddělené souvislou bílou čárou a na vozovce pravidelně označené jako „2+ lane“. Rovněž jsou označené dopravní značkou s vozidlem a nápisem „2+“.</p>
</div>
<h4>Jiné vyhrazené jízdní pruhy</h4>
<div class="box-rule-content">
  <p>Některé jízdní pruhy mohou být vyhrazeny specifickým typům vozidel. Toto omezení může platit po celý den nebo jen v určitou dobu. Provozní doba a typ vozidel jsou vyznačeny dopravní značkou. Řidiči jiných typů vozidel nesmějí tyto pruhy v době omezení používat.</p>
</div>
<p> </p>
