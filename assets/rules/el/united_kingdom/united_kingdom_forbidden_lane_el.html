<h4>Λωρίδες για τα δημόσια οχήματα μεταφοράς</h4>
<div class="box-rule-content"/>
<h4>Λεωφορειόδρομοι</h4>
<div class="box-rule-content">
  <p>Οι λεωφορειόδρομοι μπορούν να χρησιμοποιούνται από οχήματα που έχουν σχεδιαστεί για τη μεταφορά 8 και πλέον επιβατών (εκτός από τον οδηγό). Οι ποδηλάτες, και ορισμένες φορές τα ταξί και τα δίτροχα μηχανοκίνητα οχήματα, μπορούν κατά γενικό κανόνα να χρησιμοποιούν τους λεωφορειοδρόμους τις ώρες που είναι σε λειτουργία. Τα άλλα οχήματα δεν επιτρέπεται να χρησιμοποιούν τους λεωφορειοδρόμους τις ώρες κυκλοφορίας των λεωφορείων, παρά μόνον για φορτοεκφορτώσεις (και μόνον εάν τα σήματα της τροχαίας κατά μήκος της συγκεκριμένης λωρίδας δεν ορίζουν διαφορετικά).</p>
  <p>Οι λεωφορειόδρομοι φέρουν συνήθως σήμανση για τις ώρες λειτουργίας και τα είδη των επιτρεπόμενων οχημάτων. Εάν δεν υπάρχει εμφανές σήμα ή εάν δεν αναγράφονται συγκεκριμένες ώρες λειτουργίας, οι οδηγοί πρέπει να θεωρούν ότι ο λεωφορειόδρομος λειτουργεί 24 ώρες το 24ωρο.</p>
  <p>Ορισμένες λωρίδες προορίζονται αποκλειστικά για λεωφορεία τοπικής συγκοινωνίας, πράγμα που σημαίνει ότι τα τουριστικά πούλμαν, για παράδειγμα, δεν πρέπει να τις χρησιμοποιούν. Συνήθως υπάρχει σχετικό σήμα.</p>
  <p>Παράδειγμα:</p>
</div>
<div class="box-rule-content">
  <div class="box-rule-iconsholder-big">
    <img alt="" src="/internet/ec.europa.eu/transport/road_safety/images/forbidden-lane-uk.jpg"/>
  </div>
  <p>Λεωφορειόδρομος που μπορεί να χρησιμοποιείται από τοπικά λεωφορεία, ποδήλατα και ταξί. Δεν αναγράφονται συγκεκριμένες ώρες λειτουργίας.</p>
</div>
<div class="box-rule-content">
  <div class="box-rule-iconsholder-big">
    <img alt="" src="/internet/ec.europa.eu/transport/road_safety/images/forbidden-lane-uk2.jpg"/>
  </div>
  <p>Λεωφορειόδρομος που μπορεί να χρησιμοποιείται από όλα τα λεωφορεία, καθώς και από ποδήλατα. Αναγράφονται οι ώρες λειτουργίας.</p>
</div>
<div class="box-rule-content">
  <div class="box-rule-iconsholder-big">
    <img alt="" src="/internet/ec.europa.eu/transport/road_safety/images/forbidden-lane-uk3.jpg"/>
  </div>
  <p>Λεωφορειόδρομος που μπορεί να χρησιμοποιείται από όλα τα λεωφορεία, καθώς και από δίτροχα μηχανοκίνητα οχήματα (χωρίς καλάθι), ποδήλατα και ταξί. Αναγράφονται οι ώρες λειτουργίας.</p>
</div>
<h4>Βαρέα φορτηγά οχήματα (HGVs) σε αυτοκινητοδρόμους</h4>
<div class="box-rule-content">
  <p>Οι οδηγοί βαρέων φορτηγών οχημάτων άνω των 7,5 τόνων δεν πρέπει να οδηγούν στη δεξιά λωρίδα αυτοκινητοδρόμων με τρεις ή περισσότερες λωρίδες</p>
</div>
<h4>Ποδηλατόδρομοι</h4>
<div class="box-rule-content">
  <p>Οι ποδηλατόδρομοι φέρουν σήμανση οδοστρώματος και ταμπέλες. Οι οδηγοί δεν πρέπει να οδηγούν ή να σταθμεύουν κατά τις αναγραφόμενες ώρες λειτουργίας σε ποδηλατοδρόμους που επισημαίνονται με συνεχή λευκή γραμμή. Οι οδηγοί δεν επιτρέπεται επίσης να οδηγούν ή να σταθμεύουν σε ποδηλατόδρομους που επισημαίνονται με διακεκομμένη λευκή γραμμή, εκτός εάν αυτό είναι αναπόφευκτο. Οι οδηγοί δεν επιτρέπεται να σταθμεύουν σε κανέναν ποδηλατόδρομο ενόσω ισχύουν περιορισμοί αναμονής.</p>
</div>
<h4>Λωρίδες για οχήματα με πολλούς επιβάτες (HOV)</h4>
<div class="box-rule-content">
  <div class="box-rule-iconsholder">
    <img height="33" alt="" width="35" src="/internet/ec.europa.eu/transport/road_safety/images/forbidden-lane-uk4.jpg"/>
  </div>
  <p>Οι λωρίδες για οχήματα με πολλούς επιβάτες μοιάζουν με τους λεωφορειοδρόμους, καθώς επισημαίνονται με συνεχή λευκή γραμμή και σήμανση οδοστρώματος με την επιγραφή “2+ lane” ανά τακτές αποστάσεις. Επισημαίνονται με το σύμβολο αυτοκινήτου “2+”.</p>
</div>
<h4>Άλλες λωρίδες αποκλειστικής κυκλοφορίας</h4>
<div class="box-rule-content">
  <p>Οι λωρίδες μπορεί να προορίζονται αποκλειστικά για συγκεκριμένους τύπους οχημάτων. Οι περιορισμοί αυτοί μπορεί να ισχύουν όλο το 24ωρο ή για ορισμένες ώρες. Οι ώρες αποκλειστικής κυκλοφορίας και οι τύποι των επιτρεπόμενων οχημάτων αναγράφονται στα διπλανά σήματα της τροχαίας. Οι οδηγοί δεν επιτρέπεται να οδηγούν στις λωρίδες αυτές κατά τις ώρες λειτουργίας, εκτός εάν τα σήματα δείχνουν ότι το όχημά τους επιτρέπεται.</p>
</div>
<p> </p>
