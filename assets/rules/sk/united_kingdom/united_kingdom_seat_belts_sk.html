<div class=box-rule-content><p>Používanie bezpečnostných pásov a detských zadržiavacích systémov (autosedačiek) je POVINNÉ.</p><p>Výnimku majú:</p><ul type=disc><li>vodiči pri cúvaní alebo spolujazdci, ktorí vykonávajú dohľad nad vodičom nováčikom pri cúvaní,</li><li>posádky vozidiel polície, požiarnej a zdravotnej záchrannej služby,</li><li>cestujúci vo vozidle používanom na obchodné/podnikateľské účely, ktorého úlohou je inšpekcia alebo oprava mechanickej poruchy vozidla,</li><li>vodiči alebo cestujúci vozidiel zásobovania s častým zastavením (každých 50 m alebo menej),</li><li>vodiči taxislužby pri čakaní na zákazníkov alebo pri zmluvnej preprave osôb.</li></ul><p>Výnimky zo zdravotných dôvodov</p><p>Ak nemôžete byť pripútaní zo zdravotných dôvodov, váš lekár vám vydá lekárske potvrdenie (Certificate of Exemption from Compulsory Seat Belt Wearing). Toto potvrdenie musíte:</p><ul type=disc><li>mať počas jazdy vo vozidle,</li><li>predložiť ho na požiadanie polícii, ak vás zastavia.</li></ul><p>Zároveň túto skutočnosť musíte oznámiť aj poisťovni, v ktorej máte poistené vozidlo.</p><p>Vozidlá bez bezpečnostných pásov</p>Vo vozidlách, ktoré nemajú vo výbave bezpečnostné pásy A ktoré sú od výroby bez bezpečnostných pásov (tzv. oldtimer):<ul><li>vodiči nesmú prepravovať deti mladšie ako 3 roky,</li><li>sa deti staršie ako 3 roky môžu prepravovať iba na zadných sedadlách.</li></ul><p>Detské zadržiavacie systémy (autosedačky)</p><ul><li>Na prepravu detí do 3 rokov sa musí použiť vhodný zadržiavací systém bez ohľadu na to, či sa prepravujú na prednom alebo zadnom sedadle.<br>Výnimka: na prepravu detí do 3 rokov v taxíku sa nemusí použiť zadržiavací systém, ak nie je k dispozícii.</li></ul><ul><li>Na prepravu detí vo veku od 3 rokov a menších ako 135 cm alebo do 12 rokov (podľa toho, ktoré kritérium dosiahnu skôr) sa musí takisto použiť vhodný zadržiavací systém bez ohľadu na to, či sa prepravujú na prednom alebo zadnom sedadle.<br>Výnimka: ak sa prepravujú na zadných sedadlách<ul><li>taxíka ALEBO</li><li>motorového vozidla na krátku vzdialenosť v nepredvídanej núdzi ALEBO</li><li>motorového vozidla, v ktorom používané dve detské autosedačky bránia použitiu tretej (v takom prípade musí byť dieťa pripútané bezpečnostným pásom)</li></ul></li></ul><ul type=disc><li>Deti od 12 alebo 13 rokov s telesnou výškou nad 135 cm musia byť pripútané bezpečnostným pásom.</li></ul></div>