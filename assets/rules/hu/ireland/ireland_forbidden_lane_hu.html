<div class="box-rule-content">
  <p>Írországban az úttest menetirány szerinti bal oldalán kell közlekedni.</p>
  <p> </p>
  <p>Autópályán</p>
  <ul>
    <li>Csakis a menetiránnyal megegyező irányban szabad közlekedni. Tilos befordulni vagy megfordulni.</li>
    <li>Olyan sebességgel és olyan módon kell közlekedni, amely nem akadályozza, illetve nem veszélyezteti a közlekedésben részt vevő többi járművet.</li>
    <li>A járműveknek csakis a forgalmi sávokban szabad közlekedniük. A leállósávot, útpadkát stb. kizárólag vészhelyzetben szabad igénybe venniük.</li>
    <li>Az autópályán sehol sem szabad megállni vagy várakozni, kivéve ha a jármű meghibásodik, vagy ha a rendőrség (Garda) a járművezetőt megállásra szólítja fel.</li>
    <li>Azok a járművek, amelyeknek a maximális sebessége 90 km/h vagy annál kevesebb, nem közlekedhetnek az autópálya előzésre szolgáló belső sávjában, kivéve ha az adott útszakaszon a megengedett legnagyobb sebesség 90 km/h vagy annál kevesebb.</li>
    <li>A járművek nem rakhatnak ki és nem vehetnek fel utast az autópályán.</li>
    <li>A járműveknek az autópálya folyamatos haladásra szolgáló külső sávjában kell közlekedniük, kivéve ha másik járművet előznek.</li>
  </ul>
  <p>Körforgalomban</p>
  <p>A közlekedési rendszabályok szerint a körforgalomba bal felé kell behajtani. A körforgalom kereszteződésnek minősül, tehát elsőbbséget kell adni a körforgalomban haladó (jobbról jövő) járműveknek. Figyelem: azoknak a járművezetőknek, akik kevés tapasztalattal rendelkeznek a menetirány szerinti bal oldalon való közlekedést illetően, a körforgalmak fokozott veszélyt rejthetnek magukban (ezért ezeknek a járművezetőknek a körforgalomban különösen óvatosan kell közlekedniük).</p>
</div>
