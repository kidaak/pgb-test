<h4>A tömegközlekedési eszközök számára fenntartott forgalmi sávok</h4><div class=box-rule-content><h4>Buszsáv</h4><div class=box-rule-content><p>A buszsávot mindazok a járművek igénybe vehetik, amelyeket (a jármű vezetőjét nem számítva) 8-nál több utas szállítására terveztek. Rendes körülmények között a kerékpárok – és egyes esetekben a taxik, valamint a kétkerekű motorkerékpárok – is igénybe vehetik a buszsávot a buszközlekedés céljára kijelölt időszakokban. Más járművek nem használhatják a buszsávot ezekben az időszakokban, kivéve ki- és berakodás céljából (csakis abban az esetben, ha ezt jelzőtábla nem tiltja).</p><p>Az autóbusz-forgalmi sávokat rendes körülmények között jelzőtábla jelzi, mely feltünteti, hogy mely időszakokban milyen típusú járművek vehetik igénybe a sávot. Ha nincs jelzőtábla, vagy ha a tábla nem tüntet fel külön időszakot, a járművezetőknek abból kell kiindulniuk, hogy a kérdéses forgalmi sáv a nap 24 órájában az adott sávban közlekedni jogosult járművek számára van fenntartva.</p><p>Egyes buszsávok kizárólag a helyi autóbuszjáratok számára vannak fenntartva, ami azt jelenti, hogy turistabuszok például nem közlekedhetnek e sávokban. Az ilyen autóbusz-forgalmi sávokat rendes körülmények között jelzőtábla jelzi.</p><p>Példák:</p></div><div class=box-rule-content><div class=box-rule-iconsholder-big><img alt="" src=/internet/ec.europa.eu/transport/road_safety/images/forbidden-lane-uk.jpg></div><p>Buszsáv, amelyet a helyi buszjáratok, a kerékpárok és a taxik használhatnak. Nincs feltüntetve a táblán az az időszak, melynek során az említett járművek számára van a sáv fenntartva.</p></div><div class=box-rule-content><div class=box-rule-iconsholder-big><img alt="" src=/internet/ec.europa.eu/transport/road_safety/images/forbidden-lane-uk2.jpg></div><p>Buszsáv, amelyen minden buszjárat közlekedhet, és amelyet kerékpárok is használhatnak. Fel van tüntetve a táblán az az időszak, melynek során az említett járművek számára van a sáv fenntartva.</p></div><div class=box-rule-content><div class=box-rule-iconsholder-big><img alt="" src=/internet/ec.europa.eu/transport/road_safety/images/forbidden-lane-uk3.jpg></div><p>Buszsáv, amelyen minden buszjárat közlekedhet, és amelyet kétkerekű (oldalkocsi nélküli) motorkerékpárok, kerékpárok és taxik is használhatnak. Fel van tüntetve a táblán az az időszak, melynek során az említett járművek számára van a sáv fenntartva.</p></div><h4>Nehéz tehergépjárművek közlekedése autópályán</h4><div class=box-rule-content><p>A 7,5 tonnánál nagyobb tömegű nehéz tehergépjárművek a három vagy több forgalmi sávval rendelkező autópályákon nem közlekedhetnek a legbelső (előzésre szolgáló) sávban .</p></div><h4>Kerékpársáv</h4><div class=box-rule-content><p>A kerékpársávot útburkolati jel és közúti jelzőtábla jelzi. A gépjárművek a táblán jelzett időszakban nem közlekedhetnek és nem parkolhatnak az úttest többi részétől folytonos fehér vonallal elválasztott kerékpársávban. Hacsak nincs erre óhatatlanul szükség, a gépjárművek az úttest többi részétől fehér színű szaggatott vonallal elválasztott kerékpársávban sem közlekedhetnek, illetve parkolhatnak. A gépjárművek semmilyen esetben sem parkolhatnak azokban a kerékpársávokban, ahol várakozási korlátozás van érvényben.</p></div><h4>Telekocsisáv</h4><div class=box-rule-content><div class=box-rule-iconsholder><img height=33 alt="" width=35 src=/internet/ec.europa.eu/transport/road_safety/images/forbidden-lane-uk4.jpg></div><p>A telekocsisávok a buszsávokhoz hasonló forgalmi sávok, amelyeket az úttest többi részétől folytonos fehér vonal választ el, és amelyeket rendszeres időközönként a „2+ lane” (2+ sáv) útburkolati jel jelöl. A telekocsisávot jelzőtábla jelöli, mely autót és rajta „2+” jelet ábrázol.</p></div><h4>Egyéb különleges forgalmi sávok</h4><div class=box-rule-content><p>Előfordulhat, hogy egyes forgalmi sávok meghatározott járműtípusok számára vannak fenntartva. A többi jármű ezeket a sávokat vagy egyáltalán nem, vagy csak bizonyos időszakokban veheti igénybe. Az adott sávot jelölő jelzőtábla feltünteti, hogy mely időszakokban milyen típusú járművek vehetik igénybe a sávot. A jelzett időpontban más jármű nem közlekedhet az adott forgalmi sávban, hacsak tábla nem jelzi, hogy a kérdéses járműtípusnak szabad a sávot használnia.</p></div><p></p>